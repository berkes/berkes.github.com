---
layout: post
title: "Hoe kom ik aan Bitcoin, en een Bitcoin rekening?"
tags: [bitcoin]
lang: nl
---

Deze vraag kreeg ik de afgelopen weken verschillende keren. Laat ik
beginnen met de bekende [waarschuwing die ik eerder al
gaf](http://berk.es/2013/04/01/bitcoins-kopen-weet-wat-je-doet/): Weet
wat je doet. Besef dat de kans groot is dat je alles verliest. Misschien
is de kans dat je alles verliest wel groter dan dat je iets aan je
bitcoin-avontuur overhoud. Dit is dan ook stap 1: [Informeer
jezelf!](http://bitcoin.org/nl/wat-u-moet-weten). En dek jezelf in: ga
niet je hele spaarrekening overzetten, maar alléén maar geld dat je kunt
missen.

# Een Bitcoin-rekening.

Ik krijg vaak de vraag van mensen hoe ze een rekening kunnen openen. Of
de opmerking dat dit moeilijk is. Het is allesbehalve moeilijk! Maar
berust vooral op een veel gemaakt misverstand: een bitcoin-rekening hoef
je niet bij een site, bedrijf of organisatie af te nemen! 

* Download een
[app](https://play.google.com/store/apps/details?id=de.schildbach.wallet).
Dat is alles; je hebt nu een rekening. Op je telefoon, dus zet er geen
grote bedragen op!
* Download een programma op je pc: [BitcoinQT](http://bitcoin.org/nl/download), [MultiBit](https://multibit.org/) of [Bitcoin Armory](https://bitcoinarmory.com/). Dat is alles; je hebt nu een rekening. Op een computer, die je deelt met alle virussen, familieleden, collega's enzovoort. Dus ook hier: zet er geen grote bedragen op!
* Open een van de vele web-based wallets. Deze beheer je niet zelf en
zijn daarom maar deels betrouwbaar. Ook hier weer de les om er niet al
te veel op te zetten, je bent niet beschermd en de kans is erg groot dat
op de dienst waar je jou geld op opslaat een keer ingebroken wordt en je
alles kwijtraakt. [Blockchain.info](https://blockchain.info/) is de
bekendste.

# Bitcoins wisselen.

Het makkelijkst is om ze te kopen voor Euro's. Bij een wisselkantoor.
Hiervan zijn er vele, in vele soorten en maten. Veel beginners proberen
meteen bij het grootste en bekendste handelskantoor,
[MtGox](http://mtgox.com) een rekening te openen. Dat is alsof je naar
de Beurs in Amsterdam gaat, om Thaise Baht te wisselen voor je
zomervakantie. Dat doe je niet op een beursvloer, maar gewoon bij een
GWK op de hoek. MtGox of de Europese [Bitcoin-central](https://bitcoin-central.net) zijn zulke beursvloeren. Maar er zijn een heleboel GWKs in Nederland. En een boel oplichters.

Enkele goed aangeschreven kantoren zijn:

* [Bitonic](https://bitonic.nl/); betalen met iDeal (of gebruik [deze link naar Bitonic, waarmee ik een vergoeding ontvang](https://bitonic.nl/?refcode=pz3mBx94765).
* [Bitcoin.de](https://www.bitcoin.de/en?cr=1); Betalen met
bankoverschrijvingen.

Meer kun je terugvinden op [How to Buy Bitcoins in The Netherlands](http://howtobuybitcoins.info/nl.html). 

Wanneer je veel geld wilt wisselen, is de vuistregel om eerst wat af te tasten: wissel een tientje in, wissel het terug in. Zo bouw je vertrouwen op en heb je enig inzicht in de procedures, duur en betrouwbaarheid van het kantoor. Je loopt toch ook niet met al je vakantiegeld in een koffertje naar het Belhuis/wasserette/telefoonverkoper om de hoek om het om te wisselen naar Braziliaanse Real zonder de eigenaar een beetje te vertrouwen?

Of ga op zoek naar iemand die je in levende lijve wil helpen. Op [localbitcoins](https://localbitcoins.com/) zijn vaak mensen te vinden waar je mag langskomen om een briefje van vijftig om te wisselen. Uiteraard ook hier weer de waarschuwing dat je niet met twee ton in een koffertje moet langsrijden :).

Minen is weer een heel ander verhaal en vergt veel kennis, geduld en
dure, speciale hardware. Voor degene die enkel een Pizza of twee wil [gaan
kopen](http://blog.thuisbezorgd.nl/bitcoins-voor-pizza/) is dit absoluut
de moeilijkste optie.

# Het is heel makkelijk.
Ondanks alle ingewikkelde concepten, cryptografische en economische
modellen erachter, is het gebruik erg simpel. 

* Je *hoeft* je nergens aan te melden, te identificeren, of te
registreren.
* Je *hoeft* geen ingewikkelde mining-computers te kopen om aan wat
(fracties van) Bitcoins te komen.
* Je *hoeft* helemaal geen registratie- of andere complexe procedures
door om wat Euro's te wisselen voor Bitcoins.

Een app op je telefoon, en een contact op localbitcoin die ter plekke je
Euro's inwisselt en ze overmaakt naar je telefoon is genoeg. Of een
iDeal betaling op Bitonic en het vanaf daar overmaken naar je rekening
op je pc is ook voldoende.

# En geef ze uit.
Ik ben geen econoom, maar het principe is zo eenvoudig dat zelfs ik het
kan begrijpen: een Bitcoin is zoveel waard als wat je ermee kunt kopen:
Goederen of ander geld. De waarde wordt dus voor een groot deel bepaald door wat je ermee kunt kopen. Als
niemand ermee koopt, verkoopt ook niemand producten voor Bitcoin. En is
die waarde laag. De beste "investering" is dan ook om het (ook) uit te
geven!
