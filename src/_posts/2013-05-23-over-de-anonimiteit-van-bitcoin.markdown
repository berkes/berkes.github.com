---
layout: post
title: "Over de anonimiteit van Bitcoin"
tags: [bitcoin, privacy]
lang: nl
---

Het bedrijf dat in Nederland pintransacties verwerkt, *Equence*,
[kondigde aan om ons pingedrag te verkopen](http://nos.nl/artikel/510009-banken-verkopen-pingedrag-klanten.html) aan geïnterresseerde
marketeers en bedrijven. Ze beweren dat deze transacties anoniem zijn.
Dat is onzin, pintransacties (Of iDeal, creditcard, Paypal of eender
welke digitale transactie) kán eenvoudigweg niet anoniem zijn; je
rekeningnummer is immers direct gekoppeld aan je, geïdentificeerde,
persoon. Ooit een bankrekening proberen te openen op naam van Jelle Snikkelsma, Kerkstraat 14 te Grashuizen?

**Bitcoin**, hoor je vaak, **is wél anoniem**. Bitcoin-betalingen, zijn,
inderdaad, niet tot een persoon terug te herleiden als je dat niet wilt. Vrijwel
vergelijkbaar met betalen met contant geld. Als ik jou een briefje van vijf euro geef en
daarna mijn hele levensverhaal vertel, is de betaling niet anoniem.
Maar als ik je vijf euro per post opstuur, dan is (bijna) niet te
achterhalen dat dit van mij afkomt. 

Deze anonimiteit bij bitcoin is vrij uitzonderlijk
voor een digitaal systeem. Wanneer je dan bedenkt dat Bitcoin in feite
een enorm, publiek kasboek is, waarin iedere transactie wordt
weggeschreven, klinkt dit al helemaal vreemd.

Bitcoin werkt namelijk met pseudoniemen. Cryptografische pseudoniemen;
je rekening is niet meer dan een public en private keypair, je
*portemonee*. En bitcoin werkt daarom niet met registratie: 
iedereen die een public en private (geheime) keypair kan aanmaken, heeft onmiddellijk een werkende bitcoin-rekening. 
In analogie
met een bankrekening zou dat zijn: iedereen die een uniek bankrekeningnummer en
bijbehorende pincode kan verzinnen en die kan onthouden, heeft een
bankrekening; zonder dat het banksysteem daar ooit vanaf hoeft te weten.
De cryptografie garandeert dat enkel jijzelf toegang hebt tot die
bankrekening (dat de pincode precies de goede is om geld mee van de rekening over te maken). En zorgt ervoor dat er nooit (in de praktische zin van "nooit": niet in
theoretische) twee mensen dezelfde bankrekening verzinnen.

De portemonnee, en dan met name je public-key, moet echter niet naar jou
te herleiden zijn. Je moet, in de praktijk, dus niet je publieke sleutel versturen vanaf
een IP-adres wat naar jou persoon terugleidt. En dat versturen ervan, doe
je bij iedere transactie.  En daarbij kun je heel eenvoudig een (of meer) nieuwe portemonnee aanmaken en
al je geld daarheen overmaken. Als jij je pseudoniem geheim wilt houden
kan dat. En is die rekening verder op geen enkele manier te herleiden
tot jou.

Daarbij heeft je portemonnee oneindig veel bankrekeningnummers, *Bitcoin
addresses* genoemd, waarmee je geld naar je portemonnee kunt overmaken. En
van waaraf je geld kunt overmaken. In de praktijk zul je dus voor iedere
transactie een nieuw, wegwerp-adres aanmaken. Dus zelfs als één zo'n
adres wel terug naar jou te herleiden is (omdat je bijvoorbeeld een boek
bestelde en dat thuis laat bezorgen), dan nóg staat een volgende betaling
daar vrijwel los van. Wanneer dus de éne betaling die je binnenkrijgt voor
een factuur is waar je met naam en toenaam op genoemd staat, is alléén
dat adres naar jou terug te leiden en niet te koppelen aan alle andere
betalingen die je ontvangt.

Ook hier hangt het dus vooral af van hoeveel privacy je wílt; maar je
hebt, in tegenstelling tot dat bankpasje in je broekzak, tenminste de
mógelijkheid om je identiteit verborgen te houden bij bestellingen,
betalingen en zelfs bij het ontvangen van geld.

Dát beste mijnheer Rietveld van Equens, is privacy. Het verkopen van
cijfers aan Ohra, over hoe vaak een groepje rekeninghouders op Station
Utrecht een blikje Grolsch koopt (en de volgende ochtend op Station
Nijmegen bij de DA een pakje Aspirine), is dat niet!
