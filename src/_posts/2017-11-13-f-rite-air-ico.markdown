---
title: "F/Rite Air ICO"
tags: [Bitcoin, blockchain, ICO]
layout: post
lang: nl
---

F/Rite air, [was een 1-aprilgrap van
IEX](https://web.archive.org/web/20050831124638/http://www.iex.nl/columns/columns_artikel.asp?colid=3622) in 2005.
Zij toonden hiermee aan dat mensen, zonder enige kennis
van zaken, zonder enig onderzoek, aandelen kochten in een tech-bedrijf
wat "gebakken lucht" verkocht. Dat was het hoogte (of laagte-)punt van
de dot-com bubble.

Nu is er de blockchain bubble. Vooral zichtbaar in de vorm van ICO's.
Deze ICO's zijn [de laatste dagen overal in het nieuws](https://tweakers.net/nieuws/131769/afm-waarschuwt-voor-initial-coin-offerings.html?showReaction=10770549#r_10770549).

ICO's, initial coin offerings, [zijn een nieuwe vorm van financiering
voor
bedrijven](https://www.economist.com/blogs/economist-explains/2017/08/economist-explains-17).
Vooral bedrijven die "iets met blockchain doen"[1].  Na Bitcoin kwamen
vele nieuwe cryptomunten (AltCoins) waarvan één hier bijzondere aandacht
verdient: [Ethereum](http://en.bitcoinwiki.org/Ethereum). Omdat Ethereum
naast een munt (de Ether) waarmee je elkaar (bijna nergens, haha) kunt
betalen, een systeem bevat waarmee smart contracts geschreven kunnen
worden.
Klinkt vaag: daarom wat uitleg:

Een smart contract is een klein programma'tje dat verspreid wordt
naar alle deelnemers op het Ethereum netwerk en welke dan door
computer(s) op dat netwerk kan worden gedraaid. Het is dus openbaar,
onafhankelijk en "van iedereen". Een voorbeeld:

Een smart contract met daarin een klein adreslijstje van 10 "personen". Aan het
begin van de maand wordt in dit smart contract een bedrag gestort door
Bas. En aan het einde van de maand, mogen deze 10 personen 1/10e van het
bedrag innen.

Een heel simpele vorm van een "loonadministratie" als smart contract:
loonadministratie op de Blockchain; en we noemen het BlockWage.

Het doel en voordeel is niet meteen duidelijk, maar is er wel: 

Gedurende de maand zit het "bedrag" vast: Baas Bas heeft het al
overgemaakt, en kan het niet terughalen. De tien werknemers weten
zeker dat Bas er niet met de pot vandoor kan, ook al wonen deze 10
mensen over de hele wereld en staat Bas bekend als iemand die nogal vaak
en snel "failliet" gaat: ze weten *zeker* dat het loon van deze maand
binnen komt: het staat immers al klaar in het Smart Contract, iets wat
door iedereen gecontroleerd kan worden: wiskundig te bewijzen is, zelfs.
Zonder dat iemand Bas kent, vertrouwt of zelfs maar weet wie het
eigenlijk precies is, weet iedereen zeker dat 10 vastgestelde personen
een bedrag aan het eind van de maand kunnen ophalen.

Je kunt dit zo ingewikkeld maken als je wilt. Met urenadministratie die
voor de verdeling zorgt, of een democratisch stem-systeem in weer andere
smart-contracts, die bepaalt welke personen in het adreslijstje staan en
wat de verdeelsleutel is, enzovoort. Laat je fantasie de vrije loop, je
kunt het zo uitgebreid maken als je wilt, met ingebouwde
spaarregelingen, fooienpotten, bonussen, etcetera. En alles wordt
bestuurd vanuit een "democratisch" stem-systeem.

Iedereen mag "tokens" inzetten om te stemmen. Eén token is één stem. En
die tokens, die beheer je weer met smart contracts, kunnen mensen
onderling uitwisselen enzovoort: een "munteenheid voor binnen één
bedrijf", zeg maar. Uiteraard kun je een deel van je loon uitgekeerd
krijgen in deze tokens. We noemen het systeem "BlockWage" en die tokens zijn
WageCoins.

Kortom, die smart-contracts, daar kan van alles mee. Eigendomsrechten,
huurcontracten, CO2 certificaten, landingsrechten, een stadspark met een
eigen budget, uit te keren aan iedereen die het park onderhoudt.
Enzovoort.

En dit *gaat* de wereld veranderen. Wat precies, weet niemand. Er zullen
bestaande bedrijfstakken vervangen worden door smart-contracts. Er
zullen enorm veel "smart contract" bedrijven floppen en er zullen
bedrijven met heel onverwachte toepassingen gigantisch rijk worden. Er
zal enorm veel geld verdiend en verloren worden rondom zulke bedrijven.
En dat maakt hebberig.

Terug naar de ICO's. Wanneer iemand een heel set aan smart-contracts
verzint om een bestaand systeem om te gooien, heeft deze vaak geld
nodig. En omdat een "lening van de bank" duur, moeilijk en traag is, kun
je net zo goed al heel vroeg investeerders aantrekken: crowdfunding. En
omdat een beursgang duur, moeilijk en traag is, en het opzetten van een
aandelenstructuur dat ook is, kun je net zo goed diezelfde smart
contracts inzetten. "De eerste 20% van de WageCoins worden verkocht aan
vroege deelnemers. De volgende 80% gebruikt om de lonen uit te betalen".
Een PDFje erbij waarin je met wiskunde, statistiek en wat economie
aantoont dat het de hele wereld gaat veranderen een miljoen dollar voor
een tweet over jou BlockWage/WageCoin van [een of andere
beroemdheid](https://i.imgur.com/l6I6nlD.jpg) en bam, het geld stroomt
binnen.

En dan blijkt BlockWage inderdaad een knallend succes in de landbouw, omdat
werknemers de werkgevers daar niet vertrouwen, uitzendbureaus enorme marges
berekenen en arbeiders de ene dag tomaten staan te plukken bij Boer
Tomas en de volgende dat Bollen pellen bij Boer Pelle en daarom loon uitkeren
nogal ingewikkeld is.

Waardoor die WageCoins waardevol zijn. Die landarbeiders houden de 2%
WageCoins zelf vast of maken ze over naar hun vakbondsvertegenwoordiger,
omdat ze hiermee samen meer dan de helft van de zeggenschap hebben over
het bedrijf dat hun loon bepaalt en betaalt. Waardoor die 20% die tussen
aandeelhouders verhandelt wordt steeds duurder wordt. Winst! Rijkdom!
Miljoenen!

Of, BlockWage blijkt inderdaad gewoon een heel slecht idee en na het
verkopen van de eerste "20%" voor anderhalf miljoen Euro, vertrekt heer
Mallory, de bedenker, naar de Bahama's met de pot.

Omdat mensen hebberig zijn en bijna iedere maand op tv of bij DWDD of
een of ander "leken"-programma horen over mensen die schatjehemeltjerijk
werden met Bitcoins of andere "blockchain dingen" willen zij dat ook.
Enorm veel mensen balen dat "ze er niet op tijd bij waren".

En daar maken ook oplichters graag gebruik van. Door te doen alsof dit "het
nieuwe Bitcoin" is, een hype te creëren, zorgen ze ervoor dat (tien)
duizenden mensen vooraan staan, in de hoop dat ze nu wel "op tijd erbij
zijn". Het wrange is, dat sommige van die "Tokens" ook heel even heel
veel waard worden: deze "aandelen" schieten in de eerste dagen in prijs
omhoog; waarmee de eerste instappers dus enorm veel geld kunnen
verdienen. En die verhalen de volgende hype bij de volgende ICO alleen
nog groter maken.
Bijvoorbeeld [The world's first 100% honest Ethereum
ICO.](https://uetoken.com/). Het F/Rite air van 2017, ironisch, maar met
een heldere boodschap: stuur nooit geld naar een willekeurig persoon op
het internet. Een boodschap die, helaas, niet vaak genoeg herhaald kan
worden.

Dus zijn er tussen een paar heel mooie ideeën, een paar geweldige
ondernemers en een paar bedrijven met gigantische potentie, een heleboel
oplichters.

Het bericht dat we uit de huidige aandacht voor ICO's moeten
meenemen is vooral dat "goed informeren" van cruciaal belang is. [Ken je
mensen erachter? Vertrouw je die? Vertrouw je het bedrijfsmodel? Het
plan?](https://www.forbes.com/sites/forbestechcouncil/2017/08/24/what-to-consider-before-investing-in-initial-coin-offerings/#29ef16763604)

Klinkt het te mooi om waar te zijn? Dan is het dat waarschijnlijk
ook. Is het een mooi onderbouwd plan door iemand die je kent en waaraan
je graag wat geld wilt geven om daarmee zijn plan uit te werken? Dan kan
het best wel eens werken.

--- 
[1] Wanneer ik het hier over "Blockchain" heb, bedoel ik vooral de
technische betekenis: een decentraal kasboek:

> Een blockchain [...] is een gedistribueerde database die een gestaag
> groeiende lijst bijhoudt van data-items die gehard zijn tegen
> manipulatie en vervalsing. Zelfs de beheerder van nodes kan deze
> gegevens niet vervalsen.[...] Dit gebeurt door middel van een
> consensus. Met een blockchain kan ervoor worden gezorgd dat een derde
> partij niet nodig is om de betrouwbaarheid van een transactie te
> waarborgen. [Wikipedia](https://nl.wikipedia.org/wiki/Blockchain)

[2] Een loonadministratie op de blockchain, BlockWage, dus, zie
ik niet veel kans maken, hoogstens in (internationale) arbeidsrelaties
waarbij men elkaar helemaal niet kent en vertrouwt. Maar daar gaat het
hier niet om
