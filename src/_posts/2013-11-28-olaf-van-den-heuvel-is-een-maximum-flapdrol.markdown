---
layout: post
title: "Olaf van den Heuvel is een maximum flapdrol"
tags: [bitcoin]
lang: nl
---

Een van de mooie dingen van een verstorend concept als Bitcoin, is dat
"de gevestigde orde" zich er geen raad mee weet. Dat is niet erg, voor
een deel heeft dat tijd nodig, voor een ander deel, zorgt het voor
marktvernieuwing (als in: diegenen die blijven vasthouden dat paard en
wagen echt een beter vervoermiddel is dan een auto of fiets, gaan
failliet).

Maar mooier is, om te zien hoe de [Dr. Clavans](https://www.youtube.com/watch?v=SG5jw3FWArE) hun onkunde ten toon spreiden. 

Vandaag **Olaf van den Heuvel**. Op zijn stelling ["Bitcoin zal niet lang onder ons blijven"](http://www.rtlnieuws.nl/economie/home/bitcoin-zal-niet-lang-onder-ons-blijven) is niet veel aan te merken: het is zijn mening en een goede waarschuwing. Pas op: risico, bubble-gedrag!

Maar dan "onderbouwt" hij zijn stelling. En toont aan dat hij eigenlijk
geen enkel benul heeft waarover hij praat.

> zolang ik niet meer transparantie heb, over wat bepaalt de schaarste van Bitcoin, vind ik het heel lastig om dat als betrouwbaar betaalmiddel te zien».

Hij begint zijn verhaal hiermee, bovenstaande transcriptie is wanneer
hij dit herhaalt. Bitcoin. Geen transparantie.

Als er *iets* is dat bij Bitcoin anders is dan alle betaalsystemen en
economieën die we tot nog toe kennen, is het wel die transparantie!

Ten eerste is er het volledig open protocol. De papers, alle
(academische) discussie daarover, alle economische modellen en wat dies
meer zij, is zo transparant als maar zijn kan. Iedereen die meer dan
vijf minuten besteed aan het lezen over Bitcoin weet dat er nooit meer
dan 21 miljoen kunnen zijn, dat dit mathematisch is vastgelegd. Iedereen
die meer dan twintig minuten doorleest snapt dat alle economische
modellen van niet alleen het protocol maar van alle randeffecten tot in
den treuren in alle transparantie bediscussieerd worden.

Dan is het er het bijna
religieuze open source mantra: het staat de werkgever van heer van der
Heuvel vrij om een eigen Bitcoin-programma, app, of site te ontwikkelen.
Sterker nog, dat zou de hele gemeenschap ten zeerste toejuichen. Ik heb
geen flauw benul van wat er precies in mijn randomreader zit, waarmee ik al mijn betalingen bevestig.
Maar ik weet vrij nauwkeurig hoe iedere Bitcoin gemaakt, verdeeld, bevestigd en beveiligd wordt, door het lezen van specs, whitepapers en broncode. Dat kan, omdat
alle software **transparant** is: open source.

En dan is er de blockchain: Als je weet wie of wat er [achter een
rekeningnummer
zit](http://www.piratenpartij.nl/blog/dirk-poot/hartelijk-dank-voor-de-bitcoins)
kan iedereen nagaan waar het heengaat. Het kán eenvoudigweg niet
transparanter.

Mijnheer van der Heuvel, u bent een econoom met een goede aanstelling. U
wordt door economieredacties gebeld voor uw kennis en mening over
technische zaken.
Ik verwacht dan ook dat u weet waarover u praat. Wanneer u echter
(het gebrek aan) *transparantie* opvoert als argument waarom Bitcoin een
slecht idee is, geeft u niet alleen aan dat u geen flauw benul heeft
waarover u praat, u erkent daarmee vooral dat u een flapdrol bent.
