---
layout: post_medium
title: "Bitcoins kopen? Weet wat je doet."
tags: [bitcoin]
lang: nl
---

Afgelopen dagen heb ik aardig wat vragen over Bitcoin beantwoord. Daarom
een algemene samenvatting. In de vorm van een waarschuwing.

Bitcoin is overal in het nieuws. [BBC](http://bitcoincharts.com/charts/mtgoxUSD#rg90ztgSzm1g10zm2g25zv), [Fox](http://www.foxnews.com/tech/2013/03/29/digital-currency-bitcoin-surpasses-20-national-currencies-in-value/) en vandaag ook het
[NOS achtuurjournaal](http://nos.nl/artikel/490896-vijf-vragen-over-bitcoins.html). De reden is de [enorme wisselkoersstijging](http://bitcoincharts.com/charts/mtgoxUSD#rg90ztgSzm1g10zm2g25zv). Vanmiddag ging de prijs van 1 Bitcoin door de $100-grens: je betaalt dus $100 voor één Bitcoin. Begin dit jaar was dat nog minder dan $20.

Laat vooropstaan dat ik Bitcoin een geweldige toekomst toedicht. Ik
geloof erin; doe dat al [bijna twee jaar](http://berk.es/2011/05/29/bitcoins-de-revolutionaire-valuta-met-een-potentie-voor-de-teloorgang-van-ons-banksysteem/).

Opeens wil iedereen Bitcoin. Hieronder drie redenen waarom je dat nu
misschien beter niet kunt doen. Of helemaal beter niet kunt doen.

## Garanties, veiligheid en kennis vereist.
Bitcoin is decentraal, dus niemand is verantwoordelijk voor jou geld.
Bitcoin heeft wel waarde en bedrijven en zelfs banken waar je jou
Bitcoins kunt onderbrengen. 

Maar de meesten zullen hun spaarpot gewoon op hun computer zetten. Als
je al moeite hebt met virusscanners, wachtwoorden onthouden of je
hardeschijf te versleutelen is dit eenvoudigweg geen optie. Ja die éne
Bitcoin kun je best op je Android-telefoon bewaren. Maar die paarduizend
euro niet. De kans is vrij groot dat iemand ze gaat stelen. En dan is er
geen grote bank die garant staat of zelfs maar moeite doet om jou te
beschermen. 

Je kunt je Bitcoin bij een van de vele online banken hiervoor
onderbrengen, maar de kans dat zo'n bank beroofd wordt is ook reëel en
dan is het onzeker of je het geld nog terugkrijgt. Meestal niet.

Weet waar je mee bezig bent, of huur hiervoor iemand in. Blijf er anders
beter van weg.

## Gelovers, gebruikers en handelaren

In de Bitcoin-economie worden aardig wat bedrijven opgezet, accepteren
steeds meer handelaren het als betaalmiddel, en gaat er [daadwerkelijk
heel veel geld rond](https://blockchain.info/nl/charts/n-transactions).

Maar er zijn ook heel veel daghandelaren. Dat zijn veel mensen die
helemaal niet (persé) in het systeem geloven, maar enkel afkomen op de
enorme koersstijgingen. Deze mensen leveren maar een kleine bijdrage aan
de échte waarde van deze munt. Die waarde wordt namelijk vooral bepaald
door wat je ermee kunt kopen. Vandaar dat alle ondernemers die Bitcoin
aannemen, of die diensten rondom Bitcoin ontwikkelen, veel meer waarde
in de economie stoppen.

Hoe minder mensen zulke waarde in het systeem stoppen, hoe instabieler
de economie. Als je dus alleen van plan bent om snel rijk te worden en
die rijkdom direct in Euro's wilt omzetten, mag dat natuurlijk. Maar als
teveel mensen op deze manier in Bitcoin zitten, zakt alles natuurlijk
ook gewoon weer in.

Stap er dus ófwel voor heel korte tijd in, maar weet dat je dan veel
verstand moet hebben van valutahandel en daghandel. Als leek heeft het
enkel zin om met Bitcoin aan de slag te gaan voor lange termijn. En dan
kun je beter even afwachten tot wat duidelijker is of deze huidige koers
een bubbel is (veel te hoog, dus) of dat het weer aan het stabiliseren
is. Anders beleg je spaarcentjes voor een veel te hoge koers. 

Persoonlijk geloof ik dat Bitcoin (of een Bitcoin-achtige) over een
paar, vier, vijf, jaar nog véél en véél groter is, lange-termijn dus.

## De prijs is (veel te) hoog.

Althans, dat zeggen de meesten die wél verstand van economie hebben in
de Bitcoin-community. Ik praat die lui hier enkel na. De reële waarde
ligt eerder onder de $20 per Bitcoin, zeker niet $100. 

Momenteel is de prijs vooral zo hoog, door de enorme vraag. Die vraag
komt weer door de plotselinge zichtbaarheid in alle media.

Er is dus een enorm grote kans op een harde waardedaling in de komende
weken. Dat zeg ik, nogmaals, als leek in economische wetenschappen.
Maar die kans is groot, doordat er relatief (te) veel daghandelaren in
de economie zitten (ten opzichte van mensen die reële waarde in de vorm
van goederen en diensten) aanbieden. En omdat deze grote groep
anticipeert op een koersstijging. Noem ze de "opportunisten".
Bij de minste of geringste daling zullen deze mensen eruit stappen. Omdat
ze enerzijds niet in de lange termijn geloven (of er geheel niet in
geloven) en anderzijds enkel erin gestapt zijn voor een waardestijging.
Stappen al deze mensen eruit, dan corrigeert de waarde terug naar de
reële waarde. Wat die waarde precies is, weet niemand. Maar kijk je
naar [wat langetermijngrafieken](http://bitcoincharts.com/charts/mtgoxUSD#rg360ztgSzm1g10zm2g25zvzl),
dan is te zien dat de waarde van midden september tot eind januari,
rond de $14 lag en nauwelijks schommelde.

Kenners en experts waarschuwen voor een te hoge prijs. De kans is,
volgens hen, op dit moment groot dat de waarde in de komende weken weer
gaat dalen. Neem dit risico mee in je overweging.
