---
layout: post_archive
title: Bitcoins. De revolutionaire valuta met een potentie voor de teloorgang van
  ons banksysteem
created: 1306685123
tags:
- bitcoin
lang: nl
---
Al verschillende keren is getracht om alternatieve economiën van de grond te krijgen. Sommigen zijn aardig gelukt. Maar nu, vooral afgelopen maanden, lijkt het dan eindelijk écht te lukken: een geldsysteem dat ons huidige op banken gebaseerde systeem kan vervangen. Klinkt eng? Dat is het ook; voor overheden en bankiers althans. Als je me niet gelooft, lees door en volg ook de links. [Bitcoin is een valuta](https://en.bitcoin.it/wiki/Introduction). Net als de Euro (of de Dollar). In tegenstelling tot die Euro, hebben Bitcoins geen centrale organisatie achter zich staan die de waarde garandeert.     > De peer-to-peer topologie van Bitcoin en het ontbreken van de centrale administratie maakt het praktisch onmogelijk voor een overheid, of ieder ander, om de waarde van Bitcoins te manipuleren of meer inflatie te induceren dan er van tevoren is vastgelegd. Het ontwerp van Bitcoin zorgt voor anoniem eigendom en overdracht van waarde.

Ook ik ben met bitcoins aan het experimenteren en handelen geslagen.<!--break-->In tegenstelling tot Euro's zijn bitcoins dus ook heel makkelijk "over te maken" en nauwelijks te traceren. Maar is het vooral geld dat "van ons is" en niet "van de overheid".

Bitcoins zijn goed [te vergelijken met goud](https://en.bitcoin.it/wiki/Myths#Bitcoins_don_t_solve_any_problems_that_fiat_and/or_gold_doesn_t_solve). Goud is een onpraktisch, onhandig metaal; niemand maakt zijn schoffel, of fiets van goud, als zodanig is het dus nauwelijks waardevol. Maar omdat we met zijn allen hebben afgesproken dat goud iets waard is, ís het dat ook. Het feit dat er vrij moeilijk aan goud te komen is, maakt dat het deze waarde houdt en meestal zelfs meer waard wordt. Het feit dat je het goud vaak ongeregistreerd kunt bewaren maakt dat het een anoniem waardemiddel is. Als ik een fiets koop en dat betaal met goud, is die overdracht nauwelijks te traceren door overheden.

Momenteel is ongeveer $50 miljoen in het Bitcoin netwerk gestopt. Er is dus ongeveer $50.000.000,- ingewisseld tegen Bitcoins. Er bestaan ongeveer [6 miljoen bitcoins](http://blockexplorer.com/q/totalbc) in omloop. Een Bitcoin is dus ongeveer $8 waard. En door de aanwas van geïnteresseerden, zal dit zeer waarschijnlijk enorm toenemen. Het is dus heel eenvoudig: omdat mensen Euro's, Dollars en ander geld omwisselden in bitcoins, zijn die bitcoins wat waard.

Het aantal nieuw in omloop te brengen bitcoins [is vastgesteld](http://forum.bitcoin.org/?topic=3366.msg47522#msg47522). Dit kan ook niet (meer) worden veranderd. Maar het aantal geïnteresseerden, mensen die "echt" geld inwisselen voor Bitcoins, zal alleen maar toenemen. Er ontstaat een "tekort" waardoor bitcoins meer waard worden.

Dat blijkt ook uit de korte geschiedenis. Anderhalf jaar geleden werd voor 1000 bitcoins slechts $50 geboden. Dat is $0,005 per bitcoin. Vandaag gaan ze van de hand voor ruim $8. In veertien maanden is de waarde dus **verduizendvoudigd**. [Als je toen €2.500 had omgezet naar Bitcoins](http://falkvinge.net/2011/05/29/why-im-putting-all-my-savings-into-bitcoin/), waren die nu ruim €2,5 miljoen waard geweest. [Multimiljonair dus](http://www.bitcoinmoney.com/post/3109720916/laszlos-pizza).

Of het zo krankzinnig hard blijft groeien is uiteraard onduidelijk. Er zitten nog [risico's aan](https://en.bitcoin.it/wiki/FAQ#Economy). En het is vooral afwachten wat overheden gaan proberen te doen. Maar interessant is het zeker. Ik heb, om die reden ook al een paarhonderd Euro [omgezet in bitcoins](https://www.mtgox.com/support). Omdat het vanuit mijn "traditionele" bank overgezet moet worden, duurt dat lang, want "zo werkt het nu eenmaal" maar zogauw het geld overgezet is, kan ik gaan handelen. Of het gewoon vasthouden. Ik zal hier beschrijven wat ik ermee ga doen en wat ik zoal tegenkom.

Maar laten we de risico's een bekijken: Banken en overheden gaan zich roeren en proberen het te verbieden.

Bitcoin is peer to peer. Tussen jou en mijn computer. En die van tienduizenden anderen. Iedereen die bitcoins heeft is meteen de infrastructuur. Het geld staat op mijn computer (in de vorm van een versleuteld bestand, mijn "wallet") en niet op een "bankrekening". Vergelijk het met DSB en een matras. DSB kan door de overheden afgeschaft worden, waarna het geld dat bij DSB in beheer was, verdwenen is. Geld in mijn matras blijft daar liggen, ongeacht of banken omvallen. Overheden kunnen (onder druk van banken) best Bitcoin verbieden. Maar ze kunnen niet nagaan of we ons daaraan houden zonder al het internetkeerveer met enorme supercomputers af te luisteren. Alleen zo kunnen ze bitcoin-gebruikers afsluiten of bitcoinverkeer afknijpen. Net zomin als het overheden en film- en muziekindustrie lukt om bestandsdeling (filmpje downloaden) te verbieden of zelfs maar te verminderen, zal het ze lukken om dit de kop in te drukken.

Het cryptografische algoritme achter het netwerk blijkt een zwakheid te hebben.

Als het een diepliggende fout is, eentje die ingrijpt op de basis van hoe dit systeem werkt, zal het vertrouwen wegvallen, zullen mensen hun bitcoins verkopen en stort het in. Vergelijkbaar met wanneer een bank fouten blijkt te maken en iedereen als een gek zijn spaargeld opneemt. Vooralsnog zijn er geen tekenen dat zo'n fout gevonden gaat worden. En zijn er veel wiskundigen en theoretici die beweren dat dit ook niet gevonden kán worden. en zijn er veel mensen als een gek aan het zoeken naar zulke lekken (om het systeem plat te gooien, of om enorm veel geld te verdienen met zo'n zwakheid).

Mensen verliezen interesse. Als de interesse wegebt en mensen hun bitcoins weer inruilen tegen Dollars of Euro's zal het netwerk uitgehold raken: bitcoins worden weer minder waard en diensten eromheen verdwijnen. De meest voor de hand liggende oorzaak van zo'n verminderde aandacht is bijvoorbeeld een alternatief systeem. Vergelijk het met peer-to-peer muziekuitwisseling. iTunes en meer recent spotify bieden betaalde, legale muziekdownloads aan. Omdat dit goede alternatieven zijn, met grote namen erachter, haalt het veel mensen weg uit het bestandsdeling-netwerk. Waardoor dit illegale aanbod zelfs kan krimpen (in werkelijkheid groeit het iets minder hard).

Wanneer bijvoorbeeld amazon, of paypal of zelfs de grote creditcard maatschappijen met alternatieven komen, die dezelfde voordelen bieden, kan het zijn dat mensen massaal weglopen uit het bitcoin netwerk. Wanneer echter een kritieke massa in dat bitcoin netwerk zit, zal dit risico klein zijn. Andere onbekenden. Bitcoin is nieuw. Een heel nieuw concept. Met een geheel nieuwe dynamiek. Niemand kan voorspellen wat er gebeuren kan, dus kan het meest onverwachte zomaar opeens dit netwerk onderuit halen. Enkele voorbeelden die critici al opvoerden, zijn: massadeflatie: met de kleinste betaaleenheid (een tiende cent) kun je enkel nog een huis kopen. Internet valt om door grote externe veranderingen (onrust of oorlog in de westerse wereld, energiecrisis et cetera). Iemand koopt ala [goldfinger](http://www.jamesbondwiki.com/page/Goldfinger) alle bitcoins op. Enzovoort.

Maar voorlopig zie ik een enorme potentie. Een (mogelijke) revolutie vergelijkbaar met het ontstaan van de banken in de renaissance. En de mogelijkheid om geld te verhandelen, bewaren en investeren, zonder mee te hoeven doen aan het, door velen verachtte, banksysteem dat we nu hebben.

Wil je ook meedoen: installeer dan de [bitcoin client](), en vraag [gratis een piepkleine hoeveelheid bitcoins aan](http://freebitcoins.appspot.com/). Wil je bitcoins verdienen, dan heb je al [een hele serie opties](https://en.bitcoin.it/wiki/FAQ#How_can_I_get_Bitcoins?). Waaronder ze gewoon kopen. En als je dit verhaaltje interessant vond, maak doneer dan, in bitcoins, op mijn rekening: _1Hga5LMhjrfSjwtwxhFQnUmfPNmCRpaVvX_ :)
