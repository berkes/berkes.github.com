---
layout: post_archive
title: Waarom ik zo loop te schoppen tegen Apple (en zijn fans)
created: 1264957003
tags:
- tinkering
- rdf
- jobs
- hacking
- Freedom
- apple
lang: nl
---
Ik ben nooit een grote fan van Apple geweest. En dat ligt niet aan, zoals mij vaak wordt verweten "omdat ik er nog nooit mee gewerkt heb". Dat heb ik wel. Toegegeven, ik werk al ruim 10 jaar bijna alleen nog maar op Linux, maar als ITer kom ik geregeld bij klanten waar ik windowsmachines mag opschonen, of in macs mag rondpoken. Sinds een paar maanden loop ik al te broeden op een stukje over het waarom; waarom die groeiende hekel aan Apple? Waar komt die welhaast arrogante (eigenlijk bijna medelijdende) houding van mij tegenover mac-fans toch vandaan? Als ik aan zo'n fan denk, dan zie ik iemand voor me, die waauw! roept, maar geen idee heeft wat hij eigenlijk zo mooi vind; volledig onwetend over de technologie die hij bejubelt. Kortom, iemand die zwaar beïnvloed is door het [Reality Distortion Field](http://en.wikipedia.org/wiki/Reality_distortion_field). Uiteraard is dat heel kortzichtig en bevooroordeeld van mij, want zelfs in mijn directe werk-omgeving (Open Source Developers) zitten heel veel mac-liefhebbers. En die zijn écht niet onwetend over de door hun bejubelde producten.

En nu weet ik het. Omdat ik het stuk las, dat ik zelf (in mijn hoofd) aan het schrijven was. [tinkerers-sunset, door Mark Pilgrim](http://diveintomark.org/archives/2010/01/29/tinkerers-sunset).

Het gaat om vrijheid. Een vrijheid die veel mensen niet nodig denken te hebben ("ik wil gewoon kunnen bellen", "ik wil gewoon met Words kunnen werken en kunnen internetten op Hyves enzo.") maar die "Het Internet", of eigenlijk de ICT heel hard nodig heeft. En daarmee de gebruikers van de producten (en sites) die "gewoon dit en dat willen" dus ook. >  But I don’t want to live in a world where you have to break into your own computer before you can start tinkering. And I certainly don’t want to live in a world where tinkering with your own computer is illegal.

Waarin hij rerefeert aan het moeten inbreken op je Iphone, om eigen (of niet door Apple goedgekeurde) software te moeten draaien. Hier gaat het niet om het feit of je in kán breken op je eigen computer, om daar dingen te doen die waarschijnlijk onverstandig zijn. Maar om het feit dat dit niet mág. Dat dit illegaal is.> Once upon a time, Apple made the machines that made me who I am. I became who I am by tinkering. Now it seems they’re doing everything in their power to stop my kids from finding that sense of wonder. Apple has declared war on the tinkerers of the world.

Ik heb leren programmeren op een van de [eerste serie DOS personal computers](http://dl.emu-land.net/news/250px-IBM_PC_5150.jpg), dus ik heb Mike's ervaringen met oude macs niet mogen delen. Maar zijn sentiment deel ik wél; Als Apple met de iPad de weg die ze insloegen doorzet, dan is Apple de voorloper in een stroming waarbij de verbetering van computers enkel nog door een selectief gropje multinationals mag gebeuren. En dan is Apple daarmee misschien wel de grootste vijand van de vrijheid en ontwikkeling die computers, ICT en alles daaromheen ons brengen. Dan is Apple hét gezicht geworden van gesloten software, [corporate eigendom van cultuur, muziek en media](http://www.defectivebydesign.org/ipad), ingeperkte kennis en gesloten hardware.

En de Apple fans, scharen zich hierachter en maken dit alles mogelijk. Waarvoor dank.
