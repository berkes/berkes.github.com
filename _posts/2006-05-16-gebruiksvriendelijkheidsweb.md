---
layout: post_archive
title: Gebruiksvriendelijkheidsweb
created: 1147761171
tags:
- activist
lang: nl
---
Leuk woord "gebruiksvriendelijk". Helaas bijna een contradictio in terminis als het in een zin voorkomt met "internet" of "websites". En het lijkt wel helemaal onmogelijk te worden als je een "ontwerper" of "programmeur" (De twee uitersten in het web-ontwikkel-spectrum) alléén los laat op een site.

Ontwerpers hebben een gen, zo lijkt het wel, dat het onmogelijk voor hun maakt, om een site functioneel te houden. "Maar dat is zo lelijk". "-- Ja, maar dan snapt iedereen de site tenminste". "Nee, ik weiger dat. Dat mag dan wel 'beter voor de site zijn' maar ik vindt dat te lelijk".

Of de andere kant van het spectrum: "Ja, maar het werkt toch." "-- Dat kan wel zijn, maar als je de code niet kent is het heel onlogisch". "Hmm. Als ik dat logisch wil maken, moet ik de code helemaal omgooien. Dat weiger ik".

Het grootste gevaar voor gebruiksvriendelijkheid is echter het budget en de planning. Of eigenlijk degene die dat beheert. Veel te vaak hoor je zaken als "Nouja, laat dat maar gewoon daar staan hoor. Een week extra is gewoon teveel". "-- Maar als nu eens blijkt dat door deze fout er helemaal geen inschrijvingen binnenkomen?" "Dan had de opdrachtgever duidelijkere eisen moeten stellen" (Alsof een opdrachtgever verstand heeft van gebruiksvriendelijkheidsonderzoeken en dergelijke)Allemaal hebben ze ergens gelijk. Maar het netto resultaat is dat een ongelooflijk groot deel (denk aan meer dan 90%) van alle sites een zó abominabele slechte usability heeft, dat die site in feite gewoon beter niet gemaakt had kunnen worden. Dat uit zich meestal, helaas in reacties van gebruikers als "Ik ben denk ik, gewoon te dom voor die site". Want erg vaak krijg ik opgeluchte reacties als "Oh, maar als jij het ook niet snapt dan ligt het tóch niet aan mij". Want zo is het maar net. Het ligt **NOOIT** aan de gebruiker, nte zo goed als het nooit aan de gast in een restaurant ligt, als de soep te koud is. Als je gebruiker te "dom" is voor je site, heb je of de verkeerde doelgroep, of een verkeerd ontwerp. Punt.

Mijn nominatie voor slechtste site ooit, is de site van de woningbouwverenigingen Nijmegen Arnhem [195.73.193.138](http://195.73.193.138/) (doorverwezen vanaf [entree.nu]()). Niet alleen hebben ze niet eens een echt internet-adres, maar binnenin zit het ook boordevol fouten, waardoor je vaak twee keer moet inloggen. Of waardoor je na een zoekactie en een reactie weer helemaal opniew moet gaan zoeken.

Meer over usability op een erg goede portal, [usabilityweb](http://www.usabilityweb.nl/). Verplicht voer voor iedereen die (indirect) werkt met website ontwikkeling!
