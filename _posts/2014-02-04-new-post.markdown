---
layout: post_long
title: "Uitgevers, geef mij niet de schuld, wanneer ik mijn ebooks niet
van jullie koop!"
tags: [piratebay, piracy, ebook, copyright]
lang: nl
---
Schrijvers en uitgevers zijn bang. [Mensen kopen hun boeken niet meer](http://www.volkskrant.nl/vk/nl/3352/boeken/article/detail/3589862/2014/02/04/90-procent-van-boeken-op-e-readers-gratis-of-illegaal.dhtml). Goh. Al [in 2010](http://berk.es/2010/08/11/uitgevers-maak-van-mij-geen-boekenpiraat/) schreef ik al dat het veel makkelijker is om illegale boeken te krijgen dan legale. 

Daar is niets in veranderd. (Ik kocht, trouwens, in 2013 voor bijna €200 boeken voor mijn e-reader,
maar dat terzijde).

Er zijn, voor mij, als fervent lezer, ongeveer de volgende
mogelijkheden, in volgorde van moeilijkheid:

* Het boek helemaal niet lezen.
* Dan maar de papieren versie kopen.
* Het boek illegaal downloaden.
* Het boek kopen.

Dat zit zo: Ik heb thuis geen Windows
computers. Dus vallen alle boeken van bol.com en
andere grote ebook verkopers automatisch af: je hebt daarvoor super
gebruiksonvriendelijke, lelijke software nodig. Software die in de DRM
voorziet: die voorkomt dat jij het boek uitleent aan je moeder, nadat je het uithebt. En deze software draait niet op Linux.

Als je groepen mensen categorisch uitsluit uit je winkel, dan moet je niet raar
opkijken als die groepen niets meer bij je willen kopen.

Sommigen van jullie zoeken hun heil inmiddels in, wat heet, *on device
purchase*, [direct op mijn
e-reader een boek kopen](http://store.kobobooks.com/en-nl/); helaas ook met DRM, dus het gekochtte boek uitlenen aan mijn
vrouw, zit er ook hier niet in (Iets wat ik uiteraard met een illegaal boek wel gewoon kan; met een papieren boek trouwens ook). Het is echter een kleine verbetering ten opzichte van
helemaal niet kunnen kopen, omdat ik nu
tenminste mág betalen. Maar slechts een héél kleine: Als Kobo verdwijnt
(en, zoals jullie heel goed weten, boekenverkopers verdwijnen nogal
vaak), of als ik besluit dat mijn volgende e-reader een Frobo moet zijn,
ben ik al mijn aldaar gekochtte boeken voorgoed kwijt. Foetsie. Dat
vooruitzicht maakt dat ik wel vijf keer nadenk om daar mijn boeken te
kopen. En jullie zullen vast wel begrijpen dat als ik over een paar jaar
mijn Frobo heb, ik deze boeken natuurlijk niet weer opnieuw ga kopen;
dat de piratebay dan toch echt het betere alternatief is.

En er zijn bij jullie collega-uitgevers van IT-boeken ook [heel verlichtte
geesten](http://pragprog.com/) die DRM-vrije downloads verkopen. Ga daar
eens mee praten. Hier kan ik de auteur ondersteunen door voor zijn boek te betalen. Het is heel makkelijk om te betalen, zelfs.Pragprog en O'Reilly verdienen veel aan me. Ik zou eerlijk gezegd niet eens weten of hun boeken ook illegaal te vinden zijn.

Maar het ergste, beste uitgevers, is nog wel dat het illegaal downloaden
helemaal niet zo gemakkelijk is. De
gebruikerservaring (*experience*) is ronduit slecht. Als je al je weg
vind in het oerwoud van torrent-sites, torrent-proxies,
download-share-sites en versleutelde rar-bestandjes, dan zijn de
gedownloadde boeken
vaak van erg slechte kwaliteit. Zo zijn heel veel
boeken heel slecht geconverteerd, met lelijke woordafbrekingen, vol
spelfouten, ontbreken plaatjes en moet je vaak lang zoeken voor je een
specifieke titel kunt vinden die ook nog eens downloadbaar is. Die
*experience* kan écht veel beter, zonder grote investeringen. Daar
betalen mensen als ik graag een paar euro voor; geloof me: dat heeft
Netflix en Spotify allang bewezen. Daar zijn lessen geleerd: dóe daar
wat mee. 

Maar nog veel erger is dat veel boeken helemaal niet "digitaal" worden
uitgegeven. Zijn jullie soms bang voor digitaal? Het is niet alsof het
hele productieproces van een boek nog op typmachines en met van die
letterbakken gaat, toch: je hebt ze echt wel digitaal.
Daarbij blijkt dat de markt zó ontzettend verlegen zit om ebooks van
boeken die jullie niet als ebook uitgeven, dat mensen ze zelf maar gaan
maken: scannen, verbeteren, overtikken. Wat een moeite, wat een energie.
Maar deze community is zo ontzettend groot, dat vrijwel alle relatief
popuplaire boeken inmiddels op deze manier te vinden zijn. 
Daar waar jullie uit angst voor piraten, boeken niet digitaal uitgaven,
zijn jullie inmiddels zelfs overbodig gemaakt door diezelfde piraten.

Dus hou onmiddelijk op met zeuren over piraterij. Er is maar één
schuldige partij aan te wijzen en dat zijn jullie zelf. Jullie hebben
gefaald om een goede, makkelijke manier aan te bieden waarmee mensen
uberhaupt jullie boeken kunnen kopen. Jullie hebben vaak zelfs helemaal
verzaakt om boeken digitaal te verkopen. Wanneer jullie dan nu naar mij,
jullie klant, gaan wijzen dat ik niet genoeg boeken koop, dan zijn
jullie naast dom en klantonvriendelijk, gewoon enorm slechte
ondernemers, die het verdienen om failliet te gaan. Breng eerst je eigen
shit op orde, pas je aan aan je klanten en hun wensen maar hou op met
anderen de schuld te geven van je eigen fouten.
